<p>Les aplicacions de diferents tipus de formatge a la cuina són literalment inesgotables. En aquest apartat del nostre web anirem fent propostes periòdiques. Tot seguit veureu algunes de les receptes més populars. Encara que crear-vos les pròpies no us ha de ser difícil, només cal posar-s’hi. Les possibilitats dels formatges en la gastronomia són infinites; des de les propostes més senzilles, fins als plats més elaborats.</p>
<p><strong class="titleNew">Tartiflette</strong><br/>
<p>Aquest és un plat molt popular a França, i fàcil de fer. Original de la Saboia, fet amb formatge “Reblochon”, és especialment indicat per als freds dies d’hivern.<br/>
Per a fer una “tartiflette” per a 4 persones ens cal:</p>
<ul>
<li>1,5 quilos de patates ben netes i amb pell</li>
<li>250 grams de cansalada fumada tallada en tires</li>
<li>250/300 grams de formatge “reblochon”</li>
<li>1 ceba gran tallada a juliana</li>
<li>3 cullerades de “crème fraîche” (o nata líquida)</li>
<li>1 gotet de vi blanc sec</li>
<li>4 cullerades d’oli d’oliva</li>
<li>Sal i pebre</li>
</ul>

<p><h5>Com fer-ho</h5>
1.	En olla gran poseu les patates tallades a rodanxes i cobriu-les d’aigua<br/>
2. Poseu l’olla al foc  i coeu les patates fins que estiguin fetes, (quan les punxeu amb un ganivet i aquest entre i surti sense esforç de la patata: ja estan al punt)<br/>
3. Escorregueu les patates i reserveu-les.<br/>
4. En una paella escalfeu l’oli a foc mig i sofregiu la ceba. Reserveu-la<br/>
5. Ara en una paella sense oli, enrossiu les tires de cansalada fumada (n’hi haurà prou amb el seu propi greix.<br/>
6. Quan les tires de cansalada comencin a enrossir-se, retireu la paella del foc; afegiu la ceba i remeneu-ho tot.<br/>
7. En una safata adequada per al forn (si fos de terrissa seria ideal), disposeu una capa de patates i salpebreu-les (amb poca sal)<br/>
8. Damunt les patates escampeu la meitat de la barreja de ceba i cansalada.<br/>
9. Disposeu una altra capa de patates procurant ara de deixar uns espais (forats); salprebreu novament i afegiu, escampant-la,  la resta de la cansalada amb ceba.<br/>
10. Repartiu bé sobre la superfície la “crème fraîche” o la nata líquida.<br/>
11. Remulleu tot amb un raig moderat de vi blanc sec.<br/>
12. Partiu el formatge “reblochon” per la meitat o quatre parts, i col•loqueu-lo damunt de tot amb l’escorça mirant cap amunt. El formatge es fondrà i es colarà per les escletxes que heu deixat entre les patates.<br/>
13. Escalfeu el forn a 180º i introduïu la safata. Espereu que l’escorça comenci a enrossir-se: una mica més de mitja hora, depenent del forn.<br/>
14. I això ja ho teniu a punt. Serviu ràpidament i bon profit.<br/>
</p>

<hr>

<p><strong class="titleNew">“Vacherin” al forn</strong><br/> 
<p>Dues normes senzilles però importants que heu de tenir en compte a l’hora d’enfornar un “vacherin” sencer:  una és que ha d’estar a temperatura ambient, altrament trigaria molt fins a que estigués fet. I l’altre és que no s’ha d’afegir ni all ni cap tipus d’herba aromàtica, car aquesta recepta consisteix en aromatitzar-lo només amb vi. L’acompanyament ideal per a un “vacherin” al forn poden ser unes patates o bròquil al vapor, unes torradetes, pernil, hortalisses adobades o una simple amanida verda.
La preparació és molt senzilla: cal escalfar el forn prèviament a 220°. Retirar la tapa de la capça que conté el “vacherin”, i fregar l’escorça amb vi blanc i sec de manera que el vi penetri. Torneu a col•locar la tapa i emboliqueu la capça amb paper d’alumini.
Poseu la capseta damunt una placa del forn, i enforneu-la durant uns 25/30 minuts. Superviseu la cocció al cap d’uns 20 minuts desembolicant amb cura el paper d’alumini, aixequeu la tapa i punxeu l’escorça per comprovar si està tou o calent (quan el formatge està a punt, sembla que vessi per damunt l’escorça). Si encara no estigués llest, torneu-lo a embolicar i enfornar-lo uns minuts més.</p>
<p>Quan ja estigui cuit, traieu l’embolcall de paper d’alumini, i tot seguit estireu cap amunt la “pell” de la part superior del formatge, que s’hauria de desprendre sense problema. Aboqueu un raig de vi blanc a l’interior del formatge, afegiu un pols de pebre negre i serviu-lo immediatament, amb l’acompanyament de la vostre elecció.</p>
<p>És un plat molt reconfortant, perfecte per a l’hivern.</p>

<hr>

<p><strong class="titleNew">Sopa de carabassa amb torrades de nous i gorgonzola</strong><br/> 

<p>Aquesta és una sopa fina i agradable al paladar, de textura cremosa i sedosa, a més té un color força bonic. El formatge blau i el pa de nous la converteixen en un plat deliciós.</p>

<p>Per a preparar la sopa per a 4 persones ens cal:</p>
<ul>
<li>150 grams de mantega</li>
<li>2 cebes grans (picades fines)</li>
<li>2 porros  (picats fins)</li>
<li>4 grans d’all</li>
<li>2 carabasses mitjanes de polpa ataronjada (sense llavors i tallades a daus petis)</li>
<li>2 litres de brou de pollastre o vegetal</li>
<li>1 farcellet fet amb unes branquetes de farigola i 1 fulla de llorer</li>
<li>Sal marina</li>
<li>Pebre negre</li>
<li>Pa de nous tallat a llesques (o altre pa: ceba, amb llavors o el que tingueu a mà)</li>
<li>100 grams de gorgonzola</li>
</ul>

<p><h5>Com fer-ho</h5>

1.En una cassola gran de fons gruixut, foneu la mantega fins que escumegi, i salteu la ceba i, el porro i els alls uns deu minuts aproximadament. Quan comencin a enrossir-se incorporeu la carabassa i salteu durant uns 5 minuts.<br/>
2.Afegiu el brou i el farcellet d’herbes i feu que bulli a foc fort. Assaoneu amb una mica de sal i pebre. Baixeu el foc i deixeu coure a foc lent fins que la carabassa estigui molt tova. Retireu les verdures de la cassola, i reduïu-les a puré amb la batedora. Torneu a incorporar el puré a la cassola on ha quedat el brou. Remeneu i rectifiqueu de sal i pebre si ho creieu necessari. Afegiu, tot remenant, la resta de la mantega per donar un bonic to brillant a la sopa.<br/>
3.Simúltàniament escalfeu el forn a 180º i poseu les llesques de pa damunt una placa de forn, i torreu-les fins que estiguin cruixents. Talleu unes làmines de gorgonzola, i disposeu-les damunt les llesques torrades encara calentes, i deixeu que el formatge es fongui damunt.<br/>
4.Serviu la sopa i poseu en cada plat una parell (o tres, o quatre... ) de torrades amb el formatge de gorgonzola fos. I a continuació...no cal dir el que heu de fer. Bon profit.
</p>

