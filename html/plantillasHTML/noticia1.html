<p>Sobre aquesta qüestió hi ha tantes lliçons com mestres, i mai és un mal consell dir que el millor maridatge és aquell que cadascú troba més al seu gust. Però si hom vol deixar-se guiar podeu tenir en compte les següents idees i consideracions:</p><p> El vi i el formatge combinen a la perfecció, però per obtenir un bon maridatge cal reflexionar una mica. Però un cop hem experimentat com reaccionen determinats vins amb formatges concrets, i us adoneu del tipus de sabors que us satisfan i voleu aconseguir, la qüestió esdevé més clara i senzilla del que de bon començament pot semblar-vos. Davant dubtes podeu seguir un consell que acostuma a no fallar: combineu vins i formatges de la mateixa regió.<br> No existeixen regles rígides i absolutes per maridar el formatge amb el vi o d’altres begudes, per exemple, els blancs frescos combinen perfectament amb el formatges de cabra, però també, en general, amb els formatges de pasta tova i escorça rentada, com pot ser el Munster, o amb els de pasta curada com pot ser el gruyère, amb les seves notes dolces i terroses, i ambdós són de vaca. Els vins dolços acostumen a combinar bé amb formatges blaus. Es pot maridar fins i tot amb destil•lats com el whisky i el rom. En el cas d’altres begudes alcohòliques com la cervesa, el cava o xampany o la sidra, hi ha formatges que resulten idonis per acompanyar-los</p> 
<p class="margintop30"><strong>Vins negres</strong><br/> Aquests vins acostumen a tenir molt de cos i un aroma intens, pel que requereixen formatges de gran acidesa, que aporten els seus sabors robustos i terrosos. Uns exemples poden ser el camembert, un ovella de llarga maduració com el nostre Ros de Can Pujol, o un manxec curat. Alguns vins negres més suaus poden combinar bé amb formatges d’altre tipus com formatges de vaca de pell rentada o cabres secs.</p> 
<p class="margintop30"><strong>Vins blancs</strong><br/> La frescor àcida i els sabors nets i penetrants d’aquests vins, mariden perfectament amb els formatges de cabra de sabors làctics, tant frescos com de quallada àcida, un truc de Taüll ,o un carrat de Bauma en són exemples;  un blanc sec afruitat maridaria bé amb un garrotxa. Encara que l’espectre de maridatge dels vins blancs és força ampli i poden arribar a combinar bé amb molts tipus de formatge. </p>
<p class="margintop30"><strong>Vins dolços</strong><br/> Ofereixen un perfecte maridatge amb formatges blaus i altres de gust potent; per exemple un oporto és ideal per prendre’l amb un cabrales, amb un blau del nét català, un cheddar o  un stilton. </p>
<p class="margintop30"><strong>Cava i xampany</strong><br/> Molta gent opina que el cava combina amb qualsevol menja, i és clar, també amb els formatges. No direm pas que no. Però per precisar una mica diríem que les refrescants i efervescents bombolles al granulat i salabror del parmeggiano li escauen de meravella, o en un altre extrem trobem la excel•lent pasta tova del Sant Ignasi al que un bon cava li és ideal. També li són afins els formatges de cabra de llarga maduració amb final persistent, aquí aprofitem per recomanar el Craba 10 de Taüll. </p>
<p class="margintop30"><strong> Cervesa</strong><br/> Són molts els formatges que combinen amb cerveses de tot tipus: cervesa negre amb formatges blaus, un roquefort per exemple, una d’abadia trappense amb un Abbaye trois Vaux o un Ermesenda de Mas d’Eroles, o una clàssica amb llúpol que aportarà els seus aromes a llevat i que tan bé combinen amb un cheddar. Certament hi ha molts maridatges a explorar amb els diferents tipus de cerveses que hi ha actualment.</p>
<p class="margintop30"><strong>Sidra</strong><br/> Formatges de vaca de pasta elàstica i pell rentada, com pot ser un Pont l’Évéque, són la combinació perfecta  per el regust de poma de la sidra i les seves notes de fermentació. </p>
<p class="margintop30"><strong> Whisky</strong><br/> Encara que a molts ens pugui estranyar, us sorprendreu quan tasteu un formatge amb whisky. Pels estils més suaus com els “singleton” marideu-los amb un conté de llarga maduració. A un malta pur, afegiu-li una mica d’aigua i acompanyeu-lo d’un formatge de textura esmicolable i salat com el parmeggiano, el cheddar o el maó curat. I un formatge de cabra de pell florida us acompanyarà perfectament uns “islay”</p>