<div class="justify">
<p>Catalunya és un país formatger, i molt. Així ho demostren la presència de formatges històrics i tradicionals, i la cada vegada més àmplia oferta dels nous artesans del formatge que aporten el necessari grau d’innovació que cal per afrontar el futur. Aquests són els trets particulars que presenta el nostre país: petits elaboradors que conformen el nostre passat i present i que ens proporcionen uns formatges de primera categoria que cal conèixer.
Els formatges catalans són un univers de plaer per als amants  d’aquest aliment. Hem passat del formatges històrics i els tradicionals, d’abast molt local, a aquells coneguts i reconeguts arreu.  Els nostres formatges –com malauradament succeeix amb altres productes nostrats- sovint no són valorats, i fins i tot coneguts, pels habitants del territori on es produeixen; malgrat tot són productes, tant els antics com els moderns, d’envejable qualitat i que reclamen ser coneguts, especialment a casa seva.</p>
<p class="title-template-new">Formatges històrics:</p>
<p class="margintop30"><strong>El serrat</strong><br/>
Aquest formatge premsat, madurat i dessecat ha estat, històricament, el formatge de provisió i bescanvi a les muntanyes del centre i el nord del país. L’economia pagesa era autosuficient i ho aprofitava tot, i a les cases de pagès, els ramats d’ovelles tenien un aprofitament complet. Principalment per la seva carn, però també per la seva llana, i és clar, per la producció lletera. Quan es venien els corders, sobretot abans de Nadal o per Pasqua, es continuaven munyint les mares durant unes setmanes per acabar-les d’eixugar, obtenint-se així una llet densa i grassa, la llet ideal per fer els formatges serrats. També durant l’estiu, quan els ramats d’ovella pujaven a les pastures d’alta muntanya, fent llargues transhumàncies des de les comarques barcelonines cap al Pirineu, o tarragonines cap als Ports de Beseit, s’ajuntava gran quantitat de bestiar, i sempre quedaven animals en època de producció lletera, que els pastors munyien sovint com a part del seu sou, per a fer formatge. 
Aquest formatge rústic era una de les principals fonts alimentàries  i proteiques del rebost camperol. Servien per preparar el berenar dels segadors, apaivagar la gana, alimentar els pastors durant les hores de feina, o recórrer-hi les tardes de finals d’hivern quan el rebost ja flaquejava. També s’aprofitava per bescanviar amb els traginers, comerciants i viatjants per altres estris, productes o aliments.
El mot serrat ens refereix  quelcom tancat, atapeït, compacte, sense fissures.  Per a fer aquest formatge s’emprava la tècnica d’eixugar-lo i concentrar-lo.  La massa havia de quedar tancada, serrada, sense ulls i amb poca humitat perquè tingués una llarga maduració i conservació.
Es tracta d’un formatge cilíndric, de vores arrodonides i mida petita, amb un pes entre 0.5 i 1 kg. La pell es neta i groguenca, brillant i oliosa, i sovint presentava motius geomètrics, antropomòrfics o florals, que els pastors havien gravat en les formatgeres de fusta i que servien per identificar l’elaborador o casa que els feia. El serrat s’elaborava des de l’Alta Ribagorça fins a les planes de Banyoles, i des de les serralades centrals del prepirineu fins a les altes valls pirinenques.
El coneixement i la tradició d’aquest tipus de formatge ha mantingut la seva presència testimonial a molts indrets, substituint la llet d’ovella per la de vaca, cabra o per la barreja d’ambdues. En els darrers deu o quinze anys molts nous petits productors artesanals han tornat a produir-lo, i actualment és possible trobar aquest formatge madurat i saborós en totes les seves variants lleteres, a les fires artesanals i botigues especialitzades.</p>
<p class="margintop30"><strong>El formatge de tupí</strong><br/>
El formatge de tupí és un formatge d’aprofitament íntimament lligat al formatge serrat. Allà on s’elaborava serrat també es feia de tupí. Com indica el seu nom, el tupí es feia i conservava en un tupí o qualsevol altre recipient que servís per depositar, remenar, airejar i deixar fer la pasta formatgera. Hi havia dues maneres bàsiques de fer el formatge de tupí, i les variants força nombroses. Tot depenia de l’enginy de l’elaborador, en aquest cas del pastor. Si durant l’elaboració del serrat la quallada compactada patia alguna fermentació o no quallava bé, la llet i la massa formatgera quedava lletosa i flonja, no apta per a una llarga maduració; aquesta massa incipient, la quallada espremuda, s’esmicolava i es posava en un tupí. A partir d’aquí entrava en acció el pastor, que de fet era qui més en consumia, car formava part de les menges quotidianes que portava al sarró (una bona torrada untada de formatge de tupí acompanyada d’uns bons glops de vi de la bota, proporcionaven un bon moment en la dura jornada del pastor). Normalment aquesta massa formatgera jove, fresca i en vies de fermentació, es posava en un tupí que ja contenia, com a base, un formatge vell de tupí.  Aquest ferment làctic servia com a ferment mare per dirigir la futura fermentació del nou tupí. El pastor remenava contínuament la massa tupinada perquè s’anés lligant i estovant amb si mateixa i amb el tupí vell. El tupí es tapava amb un drap que permetia l’oxigenació, fins que a la part superior es formava una lleugera capa de fongs, que s’anava trencant i integrant en el conjunt cada cop que es remenava el tupí; és el que es deia “fer la bullida””, perquè el volum de la massa anava augmentant gràcies a la intensa i “salvatge” fermentació soferta. El procés tenia una durada mínima de un mes, i el tupí desprenia una olor forta i agressiva. Finalment en resultava una pasta lligada, cremosa i untuosa, de sabor fort, punyent, picant i tirant a ranci. Un producte no apte per al gran públic, però venerat pels seus productors i consumidors, que es delectaven escampant-lo damunt llesques torrades amb codony, all i oli o bresques de mel. Si la massa resultava massa seca i costava de lligar-la durant el remenat, cada pastor esdevenia un druida, donant-li un toc líquid i miraculós que amorosia la seva creació; tot s’hi valia: oli d’oliva, aiguardent sec, anís dolç, llet o xerigot d’ovella... cadascú tenia el seu propi secret i preferències. No hi havia un tupí igual a un altre. Tots eren fermentacions salvatges i incontrolables, i cada formatge, únic i irrepetible.
L’altre manera de fer un formatge de tupí, era emprar formatges ja madurats i assecats que, per diferents motius no havien sortit bons. Qualsevol problema amb un serrat s’aprofitava en el tupí fins i tot les escorces. Tot es ratllava o s’esmicolava ben fi i s’introduïa al tupí. El procés era similar a l’anterior, però el resultat, en general, era d’un gust més suau i identificable. Acostumava a portar més oli o aiguardent i desprès es podia barrejar amb altre tupí o guardar-lo a part.
Actualment s’ha recuperat aquest antic procediment, i el formatge de tupí s’ha convertit en un símbol de modernitat. Hi ha molts nous productors, cadascú amb el seus propis secrets i receptes, i sovint s’empren els ingredients més sofisticats. Avui trobem formatges de tupí fets a partir de llet quallada o de formatges tendres o curats, tant d’ovella com de vaca o cabra. Els recipients de fermentació són higiènics estris d’acer inoxidable, i la massa es conserva en cambres a temperatura i humitat controlades, i les pales de fusta han estat substituïdes per modernes batedores; però el concepte primigeni no ha canviat.</p>
<p class="margintop30"><strong>El formatge de la Vall d’Aran</strong><br/>
Com a tot el Pirineu a la Vall d’Aran hi ha tradició formatgera. Abans del “boom” turístic  lligat a l’esquí, la Vall d’Aran era una comarca eminentment ramadera, però d’explotació de vacum, tant de carn com de llet. El bestiar tenia un aprofitament mixt, i els propietaris venien la llet  a les formatgeries de la vall o se l’enduien a casa per a fer uns formatges petits o mitjans d’entre 0.75 i 2 kg de pes, molt similars a la majoria de les “tommes” que es fan a la part central dels Pirineus francesos, o a la part més oriental del Pirineu d’Osca.
Aquests formatges s’elaboraven amb llet crua recent munyida, antigament de vaques autòctones i ja entrat el segle XX de vaques de raça suïssa. Aquesta producció era normalment per al consum local o per vendre Garona avall fins al sud de França, que era la sortida natural  de la vall i on es mantenia una estreta relació cultural i comercial, sobretot a l’hivern.
Algunes de les particularitats del formatge de la Vall d’Aran, a part d’emprar exclusivament llet de vaca, eren que mai s’utilitzava quall vegetal com l’herbacol, s’usava sempre quall d’origen animal procedent de l’estómac de vedells petits; que no es premsaven intensament sinó de manera suau, deixant l’interior obert amb forats d’origen mecànic; que l’alta humitat de la pasta donava al formatge una textura més elàstica i un sabor làctic i amargant característic; i que durant l’hivern i a causa de les baixes temperatures de la vall, els formatges s’assecaven a la vora del foc de manera que la pell  esdevenia dura i ennegrida i adquirien un lleu toc fumat. Actualment aquest formatge a la Vall d’Aran és una relíquia pràcticament introbable. Tanmateix en els darrers anys la producció d’aquest tipus de formatge s’ha reiniciat  en comarques pirinenques veïnes.</p>
<p class="margintop30"><strong>El tronxon</strong><br/>
Tronxon és un petit poble de l’Alt Maestrat terolenc que dóna nom a  aquest formatge d’ovella o de cabra o de barreja d’ambdues llets, que s’elaborava a bastament i encara es continua fent-se en una àmplia zona que abasta el sud d’Aragó i el nord de Castelló, on la producció a augmentat desprès de superar una època difícil en les dècades dels anys 70 i 80 gràcies al sorgiment de les petites formatgeries artesanals i associatives, en canvi a la zona tarragonina dels Ports de Beseit al marge dret de l’Ebre, que tradicionalment havia estat també productora, la producció ha pràcticament desaparegut.
El tronxon presenta una forma molt característica que recorda un volcà i que el fa ràpidament identificable, això es degut a que des d’antic s’empraven uns motlles petits de fusta d’olivera o d’alzina, que els pastors buidaven amb el ganivet deixant un promontori cònic que servia per  ajudar a premsar millor la massa formatgera. L’interior d’aquests motlles  estaven gravats i decorats amb formes antropomòrfiques, animals i florals o amb motius i inicials que deixaven empremta en la pell dels formatges identificant l’elaborador. El diàmetre extern dels motlles no sobrepassava el mig pam, a fi de que cada formatge pogués ser compactat amb una sola mà. Fins i tot n’hi havia de més petits, de uns 50 a 100 grams de pes, que en deien “de duro”, perquè recordaven aquesta antiga moneda, o “de berenar”, perquè es menjaven d’una asseguda.
S’elaboraven amb herbacol (quall vegetal), abundant a la zona, i se’n feien formes petites al voltant de mig quilo. Els més grans es guardaven per a casa i els mitjans per vendre al mateix poble, fires o mercats, o als viatjants. Es podien consumir orejats (dues setmanes de maduració), semi curats (el més habitual), i vells, que els guardaven colgats en el blat o submergits en oli d’oliva.</p>
</div>